---
title: "Afleidbaarheid van een functie"
date: 2020-04-03T15:14:20+02:00
weight: 4
draft: true
tags: ["afleidbaarheid van een functie", "afgeleide", "afgeleide in een punt",
"linkerafgeleide", "rechterafgeleide", "linkerlimiet", "rechterlimiet",
"continuïteit", "niet-afleidbaar", "rechts afleidbaar", "links afleidbaar"]
images: ['/lessen/wiskunde/afgeleiden_1/afleidbaarheid/img/afleidbaarheid_discontinu.png', '/lessen/wiskunde/afgeleiden_1/afleidbaarheid/img/afleidbaarheid_knik.png', '/lessen/wiskunde/afgeleiden_1/afleidbaarheid/img/afleidbaarheid_VA.png']
description: "Een functie is niet altijd in ieder punt afleidbaar. In deze les
leren we wat de voorwaarden zijn waar een functie aan moet voldoen opdat de
functie afleidbaar zou zijn in een bepaald punt x = a."
---

We hebben al geleerd hoe we de ogenblikkelijke verandering, of de afgeleide, in
een punt $x = a$ kunnen berekenen:

$$ f'(a) = \lim\_{\Delta x \to 0} \frac{ \green{f(a + \Delta x)} - \green{f(a)} }{\orange{\Delta x}} $$

> Komt deze formule wat uit de lucht gevallen voor jou? 🤨 Lees dan zeker onze
> [les over het berekenen van de afgeleide in een punt](../afgeleide) en onze
> [les over het differentiequotiënt](../differentiequotient) eens na.

We hebben ons echter nooit afgevraagd of die afgeleide wel altijd berekend kan
worden. In deze les leren we over de **afleidbaarheid** van een functie. We
gaan zien dat sommige {{< mute "(meestal vrij exotische)" >}} functies niet
voor elke keuze van $x = a$ kunnen afgeleid worden.

## Linker- en rechterlimiet, wat was dat weer?

Voor we over afleidbaarheid van een functie beginnen, moeten we eerst weten wat
een linker- en rechterlimiet weer zijn. De limiet in onze formule voor het
berekenen van de afgeleide van $f(x)$ in $x = a$ laat $\Delta x$ naar $0$ gaan:

$$ \gray{f'(a) = \orange{\lim\_{\Delta x \to 0}} \frac{ f(a + \Delta x) - f(a) }{\Delta x}} $$

Er zijn echter twee manieren om $\Delta x$ naar $0$ te laten gaan:

-   We kunnen $\Delta x$ kleiner houden dan $0$ en dichter en dichter naar $0$
    laten gaan
-   Of we kunnen $\Delta x$ groter houden dan $0$ en dichter en dichter naar $0$
    laten gaan.

| $\Delta x < 0$ | $\Delta x > 0$ |
| -------------- | -------------- |
| $-0{,}1$       | $0{,}1$        |
| $-0{,}01$      | $0{,}01$       |
| $-0{,}001$     | $0{,}001$      |
| $-0{,}0001$    | $0{,}0001$     |
| $-0{,}00001$   | $0{,}00001$    |
| $\ldots$       | $\ldots$       |

We zien dat in zowel de linker- als rechterkolom de getallen steeds dichter en
dichter bij $0$ komen.

-   Wanneer we $\Delta x$ **kleiner** houden dan $0$, zeggen we dat we de
    **linkerlimiet** berekenen {{< mute "(omdat we van links naar $0$ gaan)" >}}. Dit
    schrijven we als $$\lim\_{\Delta x \underset{\lt}{\to} 0}$$ Let op het
    _kleiner dan_-teken ($\lt$) onder de pijl van de limiet.
-   Wanneer we $\Delta x$ **groter** houden dan $0$, zeggen we dat we de
    **rechterlimiet** berekenen {{< mute "(omdat we van rechts naar $0$ gaan)" >}}. Dit
    schrijven we als $$\lim\_{\Delta x \underset{\gt}{\to} 0}$$ Let op het
    _groter dan_-teken ($\gt$) onder de pijl van de limiet.

In veel gevallen zal je voor de linker- en rechterlimiet hetzelfde vinden.
Wanneer de **linker- en rechterlimiet aan elkaar gelijk** zijn, zeggen we dat
de **limiet zelf bestaat**.

## Linker- en rechterafgeleide

Net als de linker- en rechterlimiet, is er ook een **linker- en
rechterafgeleide**:

-   De **linkerafgeleide** in $x = a$ is de afgeleide die je krijgt door de **linkerlimiet**
    te berekenen: $$ \gray{\orange{\lim\_{\Delta x \underset{\lt}{\to} 0}} \frac{ f(a + \Delta x) - f(a) }{\Delta x}} $$
-   De **rechterafgeleide** in $x = a$ is de afgeleide die je krijgt door de **rechterlimiet**
    te berekenen: $$ \gray{\orange{\lim\_{\Delta x \underset{\gt}{\to} 0}} \frac{ f(a + \Delta x) - f(a) }{\Delta x}} $$

Of de linker- en/of rechterafgeleide bestaat en of ze gelijk zijn aan elkaar,
bepaalt de **afleidbaarheid** van de functie in $x = a$. Er zijn drie gevallen:

-   Wanneer de **linkerafgeleide** bestaat, zeggen we dat de functie
    **links afleidbaar** is in $x = a$.
-   Wanneer de **rechterafgeleide** bestaat, zeggen we dat de functie
    **rechts afleidbaar** is in $x = a$.
-   Wanneer de **linker- en rechterafgeleide** van $f(x)$ in $x = a$ allebei
    **bestaan** en **gelijk zijn aan elkaar**, zeggen we dat $f(x)$ **afleidbaar
    is** in $x = a$.

## Linker- en rechterafgeleide in functie met gaten

Een typisch voorbeeld van een functie die niet overal afleidbaar is, is een
functie waar **gaten** in zitten. Zo'n functie noemen we een **discontinue**
functie. We zien in onderstaande functie dat er een gat zit tussen $x = 2$ en
$x = 5$. Dat gat zorgt ervoor dat we in $x = 2$ **geen rechterlimiet** kunnen
berekenen, omdat wanneer $\Delta x$ _iets_ groter is dan $0$, dan moeten we de
functiewaarde berekenen van een x-waarde die _iets_ groter is dan $2$. Maar alle
x-waarden die _iets_ groter zijn dan $2$
{{< mute "(bv. $2{,}1$; $2{,}01$; $2{,}001$;...)" >}} liggen in die opening en
hebben dus **geen functiewaarden**.

{{< svg "img/afleidbaarheid_discontinu.svg" "Discontinue functie tusse x = 2 en x = 5" >}}

De functie is dus enkel **links afleidbaar** en **niet rechts afleidbaar** in $x
= 2$. Op dezelfde manier kan je erachter komen dat diezelfde functie enkel
**rechts afleidbaar** is in $x = 5$ en **niet links afleidbaar**. In $x = 6$ is
de functie dan weer zowel **rechts** als **links afleidbaar** én zijn deze
afgeleiden aan elkaar gelijk. In $x = 6$ is de functie dus **afleidbaar**.

Alle punten die tussen $x = 2$ en $x = 5$ liggen hebben geen functiewaarde.
Daarvoor kunnen we dus noch de linker- noch de rechterafgeleide berekenen. In
die punten is de functie uiteraard ook niet afleidbaar.

## Een functie die overal afleidbaar is, is altijd continu

Als we met gaten in een functie zitten, krijgen we dus altijd aan de grenzen
van die opening een punt dat niet afleidbaar is omdat ofwel de linker- ofwel de
rechterafgeleide niet bestaat. In de opening zelf is er geen enkel punt
afleidbaar omdat noch de linker- noch de rechterafgeleide bestaat.

Wanneer een functie **in elk punt van haar domein** afleidbaar is, is het dus
**onmogelijk dat die functie discontinu is**. We kunnen dus stellen dat **een
functie die overal afleidbaar is, altijd continu is**
{{< mute "(geen gaten bevat)" >}}.

## Functies met "knikken" zijn niet afleidbaar in de knik

Een ander typisch voorbeeld van een functie die niet overal afleidbaar is, is
een functie met een "knik". Die functies zijn niet afleidbaar in de "knik"
zelf. Dit kan je eenvoudig begrijpen door een raaklijn aan de linker- en
rechterkant van de knik te tekenen. Je ziet dat deze raaklijnen een
verschillende richtingscoëfficiënt hebben. De **linker- en rechterafgeleide**
in het knikpunt zijn dus **niet gelijk aan elkaar** en daarom is de functie in
dat punt **niet afleidbaar**.

{{< svg "img/afleidbaarheid_knik.svg" "Een functie met een knik is niet afleidbaar in het knikpunt." >}}

## Functies met verticale raaklijnen zijn niet afleidbaar bij die raaklijn

Ten slotte zorgen verticale raaklijnen ook voor niet-afleidbare punten van een
functie. Dat komt omdat een verticale raaklijn een oneindig grote rico heeft.
De linker- en rechterafgeleiden zijn dus gelijk aan $+\infty$ of $-\infty$ en
zijn daarom geen elementen van $\mathbb{R}$.

{{< svg "img/afleidbaarheid_VA.svg" "Een functie met een verticale raaklijn is niet afleidbaar in de x-waarde waar de verticale raaklijn zich bevindt." >}}

Merk op dat een **verticale asymptoot** ook zorgt voor een **verticale
raaklijn** aan de grafiek van de functie. Een functie met een verticale
asymptoot is dus niet afleidbaar op de x-waarde waar de asymptoot zich bevindt.

## Samengevat

{{< attention "Afleidbaarheid van een functie" >}}

Een functie is afleidbaar in $x = a$ als en slechts als de linker- en
rechterafgeleide in $x = a$ **bestaan én gelijk** zijn.

-   De linkerafgeleide is gedefinieerd als: $$\lim\_{\Delta x
  \underset{\lt}{\to} 0} \frac{ f(a + \Delta x) - f(a) }{\Delta x} $$
-   De rechterafgeleide is gedefinieerd als: $$ \lim\_{\Delta x
  \underset{\gt}{\to} 0} \frac{ f(a + \Delta x) - f(a) }{\Delta x}$$

{{< /attention >}}

{{< attention "Typische niet-afleidbare punten bij functies" >}}

Volgende punten van een functie zijn nooit afleidbaar:

-   De grenspunten van een opening in de grafiek van een functie
-   De punten die in de opening van de grafiek van een functie liggen
-   Knikpunten van de functie
-   Punten waar de functie een verticale raaklijn heeft

{{< /attention >}}
