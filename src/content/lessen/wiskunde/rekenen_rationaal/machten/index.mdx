---
title: "Machten van breuken en kommagetallen"
date: 2020-06-20T12:00:00+02:00
weight: 5
tags: ["Machten", "Rekenen", "Bewerkingen", "Breuken", "Kommagetallen", "Rationale getallen"]
description: "In deze les herhalen we wat een macht precies is en leren we de macht te nemen van breuken en kommagetallen."
image: ./img/terminologie.png
---

Het komt vaak voor dat we **meerdere keren een getal met zichzelf moeten vermenigvuldigen**. Denk maar aan de formule voor het berekenen van de oppervlakte van een cirkel:

$$
\text{Opp}_{\text{cirkel}} = \orange{r}\cdot \orange{r} \cdot \pi
$$

Waarbij $r$ staat voor de straal van de cirkel. Je ziet dat we de straal inderdaad met zichzelf vermenigvuldigen. Een ander voorbeeld is het berekenen van het volume van een kubus:

$$
\text{V}_{\text{kubus}} = \orange{z} \cdot \orange{z} \cdot \orange{z}
$$

Waarbij $z$ staat voor de lengte van de ribbe van de kubus.

Die formules zouden we graag korter schrijven. Dat kunnen we met behulp van een **machtsverheffing**.

## Een machtsverheffing bestaat uit een grondtal en een exponent

Met een **machtsverheffing** kunnen we een **vermenigvuldiging met hetzelfde getal** korter schrijven. De uitdrukking $5 \cdot 5 \cdot 5$ kunnen we met behulp van een machtsverheffing herschrijven als: 

![Een machtsverheffing met grondtal 5 en exponent 3.](img/terminologie.png) 

Je ziet dat een machtsverheffing bestaat uit twee getallen: een getal dat op de "grond" staat <Mute>($5$ in ons voorbeeld)</Mute> en een getal dat rechtsbovenaan "zweeft" <Mute>($3$ in ons voorbeeld)</Mute>.
Dat getal op de grond noemen we het **grondtal** en het zwevende getal noemen we de **macht** of de **exponent** <Mute>(van het Latijnse *exponere*, wat "tentoonstellen" betekent)</Mute>.

<Attention title="Opgelet! Het woord *macht* heeft twee betekenissen">

Het woord **macht** kan twee betekenissen hebben:

1. Als synoniem voor **exponent**, dus de $3$ in $5^3$;
2. Als synoniem voor **machtsverheffing**, dus de volledige bewerking $5^3$.

Dat is wat verwarrend helaas, maar meestal maakt de context wel duidelijk welke van de twee betekenissen bedoeld wordt.

</Attention>

In het algemeen ziet een machtsverheffing er dus zo uit:

$$
a^n 
$$

Waarbij $a$ het grondtal is en $n$ de exponent (of de macht). Dit lees je als **$a$ tot de $n-$de macht**, of korter **$a$ tot de $n-$de**:

| Je schrijft | Je leest het als |
|-------------|------------------|
| $a^n$       | $a$ tot de $n-$de |
| $3^3$       | drie tot de derde |
| $5^1$       | vijf tot de eerste |
| $(-7)^4$       | min zeven tot de vierde |
| $\left(-\frac{1}{6}\right)^2$       | min één zesde tot de tweede |

Wanneer een machtsverheffing een **exponent gelijk aan $2$** heeft, noemen we die machtsverheffing een **kwadraat** <Mute>(van het Latijnse *quadratum*, wat "vierkant" betekent, denk maar aan $\si{m}^2$: *vierkante* meter)</Mute>:

| Je schrijft | Je leest het als |
|-------------|------------------|
| $a^2$       | $a$ kwadraat  |
| $3^2$     |  drie kwadraat  |
| $7^2$    | zeven kwadraat  |
| $\left(-\frac{1}{6}\right)^2$       | min één zesde kwadraat |

We gaan het voorlopig houden op machten waarbij het **grondtal een rationaal getal** is <Mute>(bv. $2$, $\frac{3}{4}$ of $-\frac{7}{5}$ en **niet** bv. $\sqrt{2}$ of $\pi$)</Mute> en de **exponent een geheel getal**. Een gehele exponent betekent dus dat de exponent bv. $1$, $2$ of $3$ zou kunnen zijn, maar ook bijvoorbeeld $0$ of zelfs $-1$ of $-2$, maar **niet** $\frac{2}{3}$.

In de volgende paragraaf gaan we het eenvoudigste geval uitleggen: dat de exponent een **strikt positief geheel getal** is <Mute>(dus bv. $1$ of $2$, maar niet $0$ of $-1$)</Mute>. In de paragrafen nadien leggen we uit wat er gebeurt wanneer de exponent $0$ is of negatief.

## Machten met een positieve exponent

We leerden al dat we met behulp van een machtsverheffing de vermenigvuldiging $5\cdot 5 \cdot 5$ korter konden schrijven als $5^3$. Wanneer $n > 0$ (bv. $1$, $2$, $3$,...), kan je $a^n$ uitrekenen door $a$ **met zichzelf te vermenigvuldigen tot je in totaal $n$ factoren hebt**:

$$
a^\orange{n} = \underbrace{a \cdot a \cdot ... \cdot a}_{\orange{n}~\text{dezelfde factoren}}\quad\text{waarbij}~a\in\mathbb{Q},~\orange{n}\in\mathbb{Z}^+_0
$$

Enkele voorbeelden:

$$
\begin{aligned}
3^\orange{3} &= \underbrace{3 \cdot 3\cdot 3}_{\orange{3}~\text{dezelfde factoren}} = 27\\
\\
(-2)^\orange{5} &= \underbrace{(-2) \cdot (-2) \cdot (-2) \cdot (-2)\cdot (-2)}_{\orange{5}~\text{dezelfde factoren}} = - 32\\
\\
\left(\frac{7}{3}\right)^\orange{2} &= \underbrace{\left(\frac{7}{3}\right) \cdot \left(\frac{7}{3}\right)}_{\orange{2}~\text{dezelfde factoren}} = \frac{49}{9}\\
\\
\left(-\frac{2}{3}\right)^\orange{1} &= \underbrace{\left(-\frac{2}{3}\right)}_{\orange{1}~\text{dezelfde factor}}\\
\end{aligned}
$$

Merk op dat $a^1 = a$. Dat valt te verwachten aangezien we maar één keer de factor $a$ hebben, dus dat is dan gelijk aan $a$ zelf. Enkele voorbeelden:

$$
\begin{aligned}
2^\orange{1} &= \underbrace{2}_{\orange{1}~\text{dezelfde factor}}\\
\\
4^\orange{1} &= \underbrace{4}_{\orange{1}~\text{dezelfde factor}}\\
\\
\left(-\frac{4}{5}\right)^\orange{1} &= \underbrace{\left(-\frac{4}{5}\right)}_{\orange{1}~\text{dezelfde factor}}\\
\end{aligned}
$$

## Exponent gelijk aan nul

Oké, en wat nu als $n = 0$? Wel, **we spreken af dat $a^0 = 1$** <Mute>(met $a\in \mathbb{Q}_0$)</Mute>. Heel eenvoudig dus. Enkele voorbeelden:

$$
\begin{aligned}
2^\orange{0} &= 1\\
\\
(-4)^\orange{0} &= 1\\
\\
\left(-\frac{9}{11}\right)^\orange{0} &= 1\\
\\
\left(\frac{2}{3}\right)^\orange{0} &= 1
\end{aligned}
$$

<Attention title="Opgelet! $0^0$ is niet gedefinieerd!">

$a^0 = 1$ is enkel voor $a\in \mathbb{Q}_0$. Wanneer $a = 0$ en we dus $0^0$ moeten uitrekenen, is de uitkomst **niet gedefinieerd**!

Moest je dit tegenkomen in een vraag, mag je het volgende schrijven:

$0^0 \notin \mathbb{Q}$

$0^0$ is er eentje van dezelfde familie als $\frac{0}{0}$, wat ook niet gedefinieerd is.

</Attention>

<Expand title="Waarom is $a^0 = 1$?">

Om de uitleg te kunnen begrijpen, hebben we iets nodig wat we pas later in deze les zullen zien, namelijk machten met tegengestelde exponenten. We zullen daar leren dat machtsverheffingen met **tegengestelde exponent elkaars omgekeerde zijn**, dus dat:

$$
a^{-n} = \frac{1}{a^n}
$$

Stel nu dat we $a^n \cdot a^{-n}$ willen berekenen (waarbij $a \in \mathbb{Q}_0$). Dat kunnen we dan als volgt doen:

$$
\begin{aligned}
a^n \cdot \underbrace{a^{-n}}_{= \frac{1}{a^n}} &= a^n \cdot \frac{1}{a^n}\\
&= \frac{a^n}{a^n}\\
&= 1
\end{aligned}
$$

We vinden dat $a^n \cdot a^{-n} = 1$.

Een belangrijke rekenregel van machten zegt echter dat het **product van machten met hetzelfde grondtal** gelijk is aan de macht met als grondtal datzelfde grondtal en als exponent de **som van de oude exponenten** <Mute>(zie ook onze les over het [vermenigvuldigen van eentermen](../../eentermen/product))</Mute>. In symbolen:

$$
a^n \cdot a^m = a^{n + m}
$$

Als we ervan uitgaan dat we die rekenregel ook mogen toepassen bij negatieve machten, dan kunnen we $a^n \cdot a^{-n}$ ook als volgt uitrekenen:

$$
\begin{aligned}
a^n \cdot a^{-n} &= a^{n + (-n)}\\
&= a^{n - n}\\
&= a^0
\end{aligned}
$$

We vinden dat $a^n \cdot a^{-n} = a^0$. Vorige keer vonden we echter dat $a^n \cdot a^{-n} = 1$. Als we ervan uitgaan dat de rekenregel $a^n \cdot a^m = a^{n + m}$ algemeen toepasbaar is op machten, volgt daaruit dus dat $a^0 = 1$!

</Expand>


## Machten met een negatieve exponent

De exponent kan bij een machtsverheffing niet enkel positief of nul zijn, maar kan ook **negatief** zijn. Hoe we een negatieve macht kunnen berekenen, ontdekken we door naar enkele voorbeelden te kijken:

$$
\begin{aligned}
\left(\frac{5}{4}\right)^{-2} &= \left(\frac{4}{5}\right)^{2}\\
\left(-\frac{11}{8}\right)^{-3} &= \left(-\frac{8}{11}\right)^{3}\\
\left(\frac{2}{3}\right)^{-5} &= \left(\frac{3}{2}\right)^{5}\\
\left(-\frac{6}{7}\right)^{-3} &= \left(-\frac{7}{6}\right)^{3}\\
\end{aligned}
$$

Je ziet dat **machten met tegengestelde exponenten elkaars omgekeerde** zijn. In symbolen:

$$
\left(\frac{a}{b}\right)^{-n} = \left(\frac{b}{a}\right)^n
$$

Waarbij $a, b\in\mathbb{Q}_0$ <Mute>(zonder nul, want anders zou er een nul in de noemer terecht komen)</Mute>.

Wat dan als we een negatieve exponent hebben bij een **grondtal dat geen breuk** is? Wel, we kunnen het grondtal altijd op een **noemer $1$** zetten! Enkele voorbeelden:

$$
\begin{aligned}
2^{-1} &= \left(\frac{2}{1}\right)^{-1}\\
&= \left(\frac{1}{2}\right)^1\\
&= \frac{1}{2}\\
\\
10^{-3} &= \left(\frac{10}{1}\right)^{-3}\\
&= \left(\frac{1}{10}\right)^3\\
&= \frac{1}{10}\cdot\frac{1}{10}\cdot\frac{1}{10}\\
&= \frac{1}{10^3}\\
\\
(-3)^{-2} &= \left(\frac{-3}{1}\right)^{-2}\\
&= \left(\frac{1}{-3}\right)^2\\
&= \left(\frac{1}{-3}\right) \cdot \left(\frac{1}{-3}\right)\\
&= \frac{1}{(-3)^2}
\end{aligned}
$$

Je ziet dat we in de laatste stap altijd uitkomen op iets van de vorm $\frac{1}{a^n}$. In het algemeen geldt:

$$
a^{-n} = \frac{1}{a^n}
$$

Daarbij is $a\in\mathbb{Q}_0$ en $n\in\mathbb{Z}$. Ook hier weer mag $a$ **niet gelijk zijn aan nul**, omdat we dan rechts van het gelijkteken nul in de noemer van de breuk zouden hebben.

## Het teken bepalen van de uitkomst van een macht

De uitkomst van een **machtsverheffing kan zowel positief als negatief** zijn. Aan de hand van enkele voorbeelden gaan we eens kijken of we een rekenregel kunnen ontdekken waarmee we **snel het teken van de uitkomst kunnen bepalen**.

We beginnen met enkele machten met een positief grondtal $3$:

$$
\begin{aligned}
3^4 &= 3\cdot 3\cdot 3\cdot 3 &= \green{81}\\
3^3 &= 3\cdot 3\cdot 3 &= \green{27}\\
3^2 &= 3\cdot 3 &= \green{9}\\
3^1 &= 3 &= \green{3}\\
3^0 &= 1 &= \green{1}\\
3^{-1} &= \frac{1}{3^1} &= \green{\frac{1}{3}}\\
3^{-2} &= \frac{1}{3^2} &= \green{\frac{1}{9}}\\
3^{-3} &= \frac{1}{3^3} &= \green{\frac{1}{27}}\\
3^{-4} &= \frac{1}{3^4} &= \green{\frac{1}{81}}\\
\end{aligned}
$$

Je kan dit zelf ook eens voor andere positieve grondtallen uitproberen en zal zien dat de uitkomst altijd positief is. Inderdaad, een **positief grondtal zorgt voor een positieve uitkomst**.

Maar wat nu als we een **negatief grondtal** hebben, bv. $-3$? Laten we eens kijken:

$$
\begin{aligned}
(-3)^4 &= (-3)\cdot (-3)\cdot (-3)\cdot (-3) &= \green{81}\\
(-3)^3 &= (-3)\cdot (-3)\cdot (-3) &= \red{-27}\\
(-3)^2 &= (-3)\cdot (-3) &= \green{9}\\
(-3)^1 &= (-3) &= \red{-3}\\
(-3)^0 & &= \green{1}\\
(-3)^{-1} &= \frac{1}{(-3)^1} &= \red{\frac{1}{-3}}\\
(-3)^{-2} &= \frac{1}{(-3)^2} &= \green{\frac{1}{9}}\\
(-3)^{-3} &= \frac{1}{(-3)^3} &= \red{\frac{1}{-27}}\\
(-3)^{-4} &= \frac{1}{(-3)^4} &= \green{\frac{1}{81}}\\
\end{aligned}
$$


Zie je het patroon? Wanneer ons grondtal negatief is, dan is de **uitkomst positief bij een even exponent** <Mute>(mag ook **negatief even** zijn, bv. $\ldots^{-4}$)</Mute>. De **uitkomst is negatief bij een oneven exponent** <Mute>(mag ook **negatief oneven** zijn, bv. $\ldots^{-3}$)</Mute>.

Waarom is dat nu zo? Wel dat heeft te maken met de rekenregel voor het vermenigvuldigen van negatieve getallen. Die zegt dat **min maal min, plus is** en dat **plus maal min, min is**. Bij $(-3)^2$, doen we min maal min, dus is de uitkomst positief:

$$
\begin{aligned}
(-3)^2 &= \underbrace{(-3)\cdot (-3)}_{\text{min maal min}}\\
&= \underbrace{\green{9}}_{\text{plus}}
\end{aligned}
$$

Wanneer we dat nog eens maal $(-3)$ doen om zo $(-3)^3$ te berekenen, doen we dus eigenlijk *plus maal min*, en krijgen we terug **min**:

$$
\begin{aligned}
(-3)^3 &= \underbrace{(-3)\cdot (-3)}_{= \green{9}} \cdot (-3)\\
&= \underbrace{\green{9} \cdot (-3)}_{\text{plus maal min}}\\
&= \underbrace{\red{- 27}}_{\text{min}}
\end{aligned}
$$

Wanneer we dit een **vierde keer** vermenigvuldigen met $(-3)$, krijgen we dan terug **plus**:

$$
\begin{aligned}
(-3)^4 &= \underbrace{(-3)\cdot (-3)\cdot (-3)}_{= \red{-27}} \cdot (-3)\\
&= \underbrace{\red{-27} \cdot (-3)}_{\text{min maal min}}\\
&= \underbrace{\green{81}}_{\text{plus}}
\end{aligned}
$$

Wanneer ons **grondtal negatief** is, zorgt een **even exponent** ervoor dat de uitkomst **positief** zal zijn. Bij **oneven exponenten**, daarentegen, zal de uitkomst altijd **negatief** zijn.


## Machten van breuken

In de voorgaande voorbeelden rekenden we de macht van een breuk uit door gewoon de definitie van een macht toe te passen en de breuk een bepaald aantal keer met zichzelf te vermenigvuldigen. Als we enkele voorbeelden bekijken, gaat het ons echter opvallen dat dit ook sneller kan:

$$
\begin{aligned}
\left(\frac{1}{2}\right)^3 &= \frac{1}{2}\cdot \frac{1}{2} \cdot \frac{1}{2}\\
&= \frac{1\cdot 1\cdot 1}{2\cdot 2\cdot 2}\\
&= \frac{1^3}{2^3}\\
&= \frac{1}{8}\\
\\
\left(-\frac{3}{5}\right)^2 &= \left(-\frac{3}{5}\right)\cdot \left(-\frac{3}{5}\right)\\
&= \frac{(-3) \cdot (-3)}{5\cdot 5}\\
&= \frac{(-3)^2}{5^2}\\
&= \frac{9}{25}\\
\\
\left(\frac{4}{3}\right)^4 &= \frac{4}{3}\cdot \frac{4}{3}\cdot \frac{4}{3}\cdot \frac{4}{3}\\
&= \frac{4 \cdot 4\cdot 4\cdot 4}{3\cdot 3\cdot 3\cdot 3}\\
&= \frac{4^4}{3^4}\\
&= \frac{256}{81}\\
\end{aligned}
$$

Je ziet dat we telkens uitkomen op een breuk waarbij **dezelfde exponent bij teller en noemer apart staat**. In symbolen:

$$
\left(\frac{a}{b}\right)^n = \frac{a^n}{b^n}
$$

Waarbij $a,b\in\mathbb{Q}_0,~n\in\mathbb{Z}$.

In het geval van een exponent met een minteken, is het het eenvoudigste om **eerst de breuk om te keren** waardoor het minteken in de exponent wegvalt en vervolgens de macht van teller en noemer uit te rekenen:

$$
\left(\frac{a}{b}\right)^{-n} = \left(\frac{b}{a}\right)^n = \frac{b^n}{a^n}
$$

Enkele extra voorbeelden:

$$
\begin{aligned}
\left(\frac{3}{2}\right)^{-3}
&= \left(\frac{2}{3}\right)^{3}\\
&= \frac{2^3}{3^3}\\
&= \frac{8}{27}\\
\\
\left(-\frac{5}{7}\right)^{-2}
&= \left(\frac{7}{(-5)}\right)^{2}\\
&= \frac{7^2}{(-5)^2}\\
&= \frac{49}{25}\\
\\
\left(-\frac{1}{2}\right)^{-5}
&= \left(\frac{2}{(-1)}\right)^{5}\\
&= \frac{2^5}{(-1)^5}\\
&= \frac{32}{-1}\\
&= -32
\end{aligned}
$$

## Machten van kommagetallen

Een kommagetal dat een eindig aantal decimalen heeft <Mute>(of een oneindig aantal met een bepaalde regelmaat)</Mute>, kan altijd herschreven worden als een breuk van gehele getallen. Je kan de macht van een kommagetal dus uitrekenen door het **kommagetal te herschrijven als een breuk** en vervolgens de macht van de breuk uit te rekenen (zie vorige paragraaf).

> Lees zeker onze les nog eens na over [hoe je een kommagetal kan omzetten naar een breuk](../komma_naar_breuk)!

Enkele voorbeelden:

$$
\begin{aligned}
0{,}12^2 &= \left(\frac{12}{100}\right)^2\\
&= \frac{12^2}{100^2}\\
&= \frac{144}{10~000}\\
&= 0{,}0144
\\
(-1{,}66\ldots)^3 &= \left(-\frac{5}{3}\right)^3\\
&= \frac{(-5)^3}{3^3}\\
&= \frac{-125}{27}\\
&= -4{,}629629\ldots
\\
(-1{,}5)^4 &= \left(-\frac{3}{2}\right)^4\\
&= \frac{(-3)^4}{2^4}\\
&= \frac{81}{16}\\
&= 5{,}0625
\end{aligned}
$$

## Samengevat
<Attention title="Een macht berekenen">

Algemeen geldt dat een machtsverheffing met grondtal $a$ en exponent $n$ gelijk is aan:

$$
a^n = \underbrace{a \cdot a \cdot ... \cdot a}_{n~\text{factoren}}
$$

Waarbij $a\in \mathbb{Q}$ en $n\in\mathbb{Z}$.

Daarenboven zeggen we dat:

$$
a^0 = 1
$$

En dat:

$$
a^{-n} = \frac{1}{a^n}
$$

Waarbij $a\neq 0$.

</Attention>

<Attention title="Teken van de uitkomst van een machtsverheffing">

* De uitkomst van een machtsverheffing met een **positief grondtal** is **altijd positief**.
* De uitkomst van een machtsverheffing met een **negatief grondtal** is **positief wanneer de exponent even** is en is **negatief wanneer de exponent oneven** is.

Merk op dat we met "even" ook "negatief even" exponenten bedoelen, zoals $\ldots^{-2}$ en $\ldots^{-4}$. Met "oneven" bedoelen we ook "negatief oneven" exponenten zoals $\ldots^{-1}$ en $\ldots^{-3}$.

</Attention>

<Attention title="Macht van een breuk">

Om de **macht van een breuk** te berekenen, verhef je **teller en noemer tot de macht**.

In symbolen:
$$
\left( \frac{a}{b} \right)^n = \frac{a^n}{b^n}
$$

</Attention>

<Attention title="Macht van een kommagetal"> 

Om een **macht van een kommagetal** te berekenen, ga je als volgt te werk:

1. Zet het kommagetal om naar een breuk.
2. Bereken de macht van de breuk <Mute>(verhef dus teller en noemer tot de macht)</Mute>.
3. Zet, indien gevraagd, de bekomen breuk terug om naar een kommagetal.

</Attention>
